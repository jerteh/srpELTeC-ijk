<?xml version="1.0" encoding="UTF-8"?>
<!-- <?xml-model href="https://distantreading.github.io/Schema/eltec-1.rng" ?> -->
<?xml-model href="../../../../level1/Schemas/eltec-1.rng" type="application/xml"
            schematypens="http://relaxng.org/ns/structure/1.0"?>
<?xml-model href="../../../../level1/Schemas/eltec-1.rng" type="application/xml"
           schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:id="SRP1909b" xml:lang="sr-Cyrl"> <!-- ijekavski -->
    <teiHeader>
        <fileDesc>
            <titleStmt>
                <title>Леле Турци!... : ELTeC-plus издање</title>
                <!-- ovo više nije ELTeC izdanje -->
                <author ref="viaf:305581066">Тунгуз-Перовић, Радован (1879-1944)</author>
                <respStmt>
                    <resp>Књига, сканирање и OCR</resp>
                    <name>Народна и универзитетска библиотека Републике Српске</name>
                </respStmt>
                <respStmt>
                    <resp>Корекција текста</resp>
                    <name>Јелена Марковић</name>
                </respStmt>
                <respStmt>
                    <resp>Кодирање за ELTeC</resp>
                    <name>Цветана Крстев</name>
                </respStmt>
            </titleStmt>
            <extent>
                <measure unit="words">3342</measure>
                <measure unit="pages">6</measure>
            </extent>
            <publicationStmt>
                <p>Укључено у ELTeC-plus корпус <date>2025-11-18</date></p>
            </publicationStmt>
            <sourceDesc>
                <bibl type="firstEdition">
                    <author>Радован Перовић Невесињски</author>
                    <title>Леле Турци!...</title>
                    У <title>Босанска вила : лист за забаву, поуку и књижевност</title> Год. XXIV, новембар 1909, бр. 21, стр. 327-329; бр. 22, стр. 342-344.
                    <pubPlace>Сарајево</pubPlace>
                    <publisher>Божидар Никашиновић (Шт. Шпиндлера и Лешнера)</publisher>
                    <date>1909</date>
                    <idno type="COBISS-SR.ID">52833543</idno> <!-- број часописа -->
                </bibl>
            </sourceDesc>
        </fileDesc>
        <encodingDesc n="eltec-1">
            <p/>
        </encodingDesc>
        
        <profileDesc>
            <langUsage>
                <language ident="sr-Cyrl" usage="100">српски (ијекавица)</language> 
            </langUsage>
            <!-- pripovetka -->
            <textDesc>
                <authorGender xmlns="http://distantreading.net/eltec/ns" key="M"></authorGender>
                <size xmlns="http://distantreading.net/eltec/ns" key="short"></size>
                <!-- kraće od "short" <10.000 -->
                <reprintCount xmlns="http://distantreading.net/eltec/ns" key="low"></reprintCount>
                <!-- izdanja: 1909 u Cobissu [0 u 1970-2010] -->
                <timeSlot xmlns="http://distantreading.net/eltec/ns" key="T4"></timeSlot>
            </textDesc>
        </profileDesc>
        <revisionDesc>
            <change when="20251118"/>
        </revisionDesc>
    </teiHeader>
<text>
<body>
<div type="chapter" xml:id="SRP1909b_C1">
<pb n="21.327"/>
<head>Радован Перовић Невесињски, Брисељ.</head>
<head>Леле Турци!...</head>
<p>Кад би човјек гледао издалека и споља на кућу Мојице Благотића, потомка старога Озра, а унука бијесног Вукоте, рекао би, да ту станује неки бог зна како имућан домаћин. То вам је стара турска кула од тесаника камена. Прозори јој у реду као очи у глави; истина сви без иједног џама и каната, а половина полугњилом сламом и полутрухлим даскама зачепљена — а то му без неке није! Кров јој од ћеремида, над чијом се црвени златни зраци љетнога сунца титрају, као врапци по прашини доље по путу. Око ње повисока камена авлија, ђе-ђе зарасла у маховину, а ђе-ђе нахерена као издрта чалма осиромашеног балије. На овој, и сприједа и острага, двије увијек отворене и исхрбане капије, кроз које може да уђе ко хоће и да прође и ко хоће и ко неће. Иза ње једно рало баште, засађено дуваном.</p>
<p>Споља и којекако још, али унутра — да бог сачува! На доњем боју куле, при земљи, звијари празна и мрачна избетина. Чатма по зидовима отпала; и ту ђе су се некад ишарани орахови рафови старих бегова са сребрним ибрицима и мерџанли филџанима низали, сад се начетале жалосне шупаре, пуне прашине и паучине, кроз које змије циче и мишеви гнијезда вију. У једном ћошку избе свезана крава с телетом; пред њом у олупаним јаслима гомилица слачка и кукурузовине; а испод њих заудара ђубре по цијелој кући горе но и у каквој торини. Недалеко одатле, поред задњег зида, до на горњи бој, воде расклиматане и црвоточинасте букове скале. Над њима, на испуцалом и од нечистоће поцрњелом поду, четири велике ходаје, пусте и жалосне као ледене пећине. Чатме им црне и опхрбане, а тавана ни на једној нема. До њих обурвана и почађала тобож хоџаклија, која Мојици служи сад и за кујну и за посијело. Све што је покућства, смјештено му је ту, а оно му се ципан-цијело састоји од једне подеране поњаветине, два тисова вагана, десетак јасенових кашика, једне излупане бакрене џевзе, једног <pb n="21.328"/> још излупанијег, изглоданог, неокалајисаног и грдно и грдно великог котла, који ту над ватром и огњиштем о дреновој кукачи виси — горд и силан као и онај чији је. Гледајући га са сваке стране, смио бих се кладити, да је његов негдашњи калајџија и сам Јанков поход и погибију на Косову запамтио, и да је у њему још баба покојнога Озра мела качамак. У њему кркља скроб.</p>
<p>Дим се с огњишта час извије до под улекнути кров, кроз чије се размакнуте тигле пробија и бјежи као сулуд небу и слободи и здравини и чистини из тог јада и гада и живота незажаљенога; а час се повије и расплине од чатме до чатме, из ходаје, те буни и узнемирује грдна јата буха и стјеница, и кади прљави под и полегнуте ћепенке, по којима су некад гиздаве и дражесне хануме сахтијанским јеменијама шкрипале, свиленим димијама шуштале, бисерли ђерданима звектале, мишћем и ђулом мирисале, уз кољено својих у крв окупаних газија ашик проводиле, и блаженом пјесмом из раздраганих хавазова сабах сретале и јације испраћале.</p>
<p>Око сиромашког огњишта, на ком пуцкара веселаста ватрица од сувих духанских кочањина, шћукало се десетак гладне, голе и босе ђечице; зијевају, опљуцкују, хрњају се и протежу, час по квошкају, и, пиждрећи у котао, нестрпљиво очекују, кад ће бити готов ручак, јер од јуче у јутро нијесу до коприве и штира ништа на своја уста метала.</p>
<p>Мојица пак таман дошао из поља с рада, сио, запретао два-три шмањка још зелене кртоле у жераву: да ками заложи, и запалио на дуги трнови чибук крецеља, па се дао у замишљеније.</p>
<p>Размишља Црногорац о свом соју и кољену, па му се, и поред све биједе и невоље, нека топлина из срца по цијелу тијелу разлијеже; та није то шални посао бити кућић и хоџаковић, јер га познају и људи и бог и господар — и нема грозда без јака чокота! Али баш кад је био на највишој висини свог чевског заноса, одједном му се потакоше мисли: оде њима у мрак своје прошлости пренамучене и неисплаћене. Сјети се своје сиротиње ненасиротоване, у којој се и родио и одгојио и до оружја одраста, па се и за њ прихватио. Није му ни двадесет година било, а на глас невесињске пушке, и да би се рђе отресао, ускочи с Пеком у Херцеговину. Утолико се и зарати и он од хајоша постаде макар војник под књажевим барјаком, поуздан на тврду кланцу, а послушан ђе се то од њега тражи. И он је, као најваљастији ђетић, беспрекорно махао јатаганом за три године од Бара па до Коњичке Ћуприје, а ђегда — буди међу нама речено — и коња војводи Петру попридржавао. Најзад се и умири и поред осталих добитака, припаде и Никшић, страшни и крвави Никшић, гнијездо, гуја и кључ од све Босне и Херцеговине, под Господарево лето.</p>
<p>А ту му, одмах послије рата, књаз дарова ову исту кућу, у којој је прије живио чувени никшићски крстолом и крвопија, Хасо Џидић и дванаест рала земље оранице у Подграђу. Мојица се настани и наватани, па и ожени ђевојком према себи а из куће према својој. Потури пушку и чибук, па приону за рало и мотику. Али, као кад ко што није навикао и као кад што није за кога, ни њему посао некако не пође ва руком. Ево оре, ево копа; ево ради и дневи и ноћи ево му обје очи искапаше посрћући и подижући кућу и имуће, па слаба фајда. Или немај средстава да изради сво како ваља, или, и ако их имај и узработај, бог пусти сушу па изгори све, ама баш све до стрњине — па ни кошу ни Мојици ни Мојичићима.</p>
<p>Из дана у дан, за двадесет година, све тако и без патисања. Притисла сиротиња, не да главе дићи. А и она, каква је — да је, да је богом проста, па да не би и горих јада. Жена му, покојна Петуља, наљези неђе на „џинско коло“, и шени помећу. Проста смрт и пушка турска при том злу и грдилу! Водио ју је на све хоџе и враче, набављао јој траве и записе, звао господарева доктора, да је вида, па је водио и под Острог свецу — али узалуд. Напошљетку се Бог смилова, те је узе себи. — Родила се, мученица, а не умрла!... рече свак; и наскочише добри људи, те му је помогоше опојати и сахранити.</p>
<p>Остаде тужни Мојица с десет ћимића, све једно другом до ушију, па, и ако је добар работник и ваљан усталац, као и чувен хвалџија и ратник, ипак не мога изићи на крај ни са собом ни са њима ни са сиротињом својом. Настадоше и гладне године; поскупи жито, поскупише дрва, поскупи мрс... Мојица утотали продавати рало по рало баштине, док не шћера на цигла два за кућом — једно остави за дуван, а друго за кртолу; а, да би се огријао, извали па наложи прво врата на авлији, па канате на прозорима, па таване над ходајама, па чатме на доњем боју, па најзад и сама врата на кући: „Нијесу ми од преше, да ђа’ољом! рече: почем ми сиромаштина и по дневи и по ноћи режи и дрежди на праг од куће, те ми се лупежа и није бојат’!“...</p>
<p>И како тада, тако и дан дањи: пилеж му на врату једнако, инокоштина га притисла а терет освојио. Муке живе!...</p>
<p>И пуши гордо мрки и озбиљни горштак; а мисли му лутају и блуде као и они мавени клобуци крџова дима из његове симсије. Час по се повију тамо-амо под вјетром туге и црних неприлика, час по се отисну поточастим током самопоуздања и одлучности, а часпо се ушикају на лептирска криоца сањивих нада.</p>
<p>— Ево још мало... заговори Мојици сам са собом и у себи: па ће ми приспјет и подраст Менџо мој првљенац и замјеник. Ваљатан је ка’ вук, а вјеш’ око тија трговинах отка’ ово иде с Петром Гојковићем те му помаже браве куповат’ и препродават’. Па дако бог помогне, те се чесова работа запеузи!... Васо је работник на мотику и усталачан око свачеса; још <pb n="21.329"/> малачко.. неколике године, па ће м’ одмијенит’... Ђуро учи те чколе и наутике; и писмен је — ма ниједна му посланица не мож’ остат’ а да је не прочати ка’ воду. И мога’ би бог дат, да се приближи господару и да постане чојак и господин и капетан ако не од Ни’шића намјесто Мушовића, оно посигурно од ни’шићкога поља. Хоће, ма ти бож’а вјера занаго, јер му то и по кући долази!... Пеко је понешен за ови пољски рад; још ми ј’ аџамија; ама дако навије света мајка Богородица, те м’ и он под старос’ обрадује!... И, помолећи Бога и његове угоднике, ако ни они да’у здравља, наредни су ми, да стеку своју кору ’љеба, и да се, по вакту, и окуће и ижене и сестре своје, Ћану Цоцу и Гару удају у добре и за добре. Боже подржи!... Па таденако ћу и ја, старац, ље’ше и сјес’ и јес’ и лећ’ и обућ’ се и бићу прибрани’ код људи, а гошподар м’ и жна свакојако... А и ову ћемо јадо кућу поправит’, претрес’, измијенит’ чатме, и направит’ одаје па их ишарат’... боже мили... ка’ ускршње јаје; а набавит’ столица и покућанства, да би м’ и министор оли гошподарев шенат има’ ђе свратит’, да посједи..,</p>
<p>....Оооо, ханума! разлеже се наједном нечији диваљ зов, мршав и пригушен као да испод плоче долази. Мојица се трже из тако дивно расцвјетаних мисли, испрси, издуљи шију, избечи очи, при чему му мршаво и поцрњело лице дође плоснатије, са смежурано чело још смежураније, наћули уши и ослушну. Ђеца се утајгаше око пињате, нека и поскакаше и потрчаше прозорима и оној страни од куд вика допираше.</p>
<p>Узвик се, храпав и прозукао, понови.</p>
<p>Ђеца се начеташе на прозоре, забечише у авлију, прскоше у смијех и повикаше: Гишо!...</p>
<p>Мојица скочи и сам приђа до прозора, наквири се изнад ђечјих рамена, погледа пред кућу, и — стукну, запрепашћен.</p>
<p><hi>(Свршиће се).</hi></p>
<milestone unit="subSection"/>
<pb n="22.342"/>
<p><hi>(Свршетак).</hi></p>
<p>Знала га је сва Црна Гора.</p>
<p>Родом је из Драговољића, из Никшићске Жупе. Док је био ђететом, отац му је танко стајао, те је сиромаха Гиша, још од колијевке, туђа мука убила, идући по најму и чувајући туђу стоку. Кад поодрасте и поојаторња, случај га послужи те се намјести у Жупски Манастир за клисару. Ту, узгред, поред калуђера, научи и помало читати и одговарати на јектенија. До своје двадесет пете године запеузи и завеза неку парицу, па купи мало баштинице, огради једну колибицу недалеко од манастира, горе при брду, и — ожени се једном сиромашицом доље из села. А ту му и пуче погибија.</p>
<p>Кога се дана вјенча, тога га чудо снађе. Омркну здрав као трештина, а освану — згранут. Блану се усред црне поноћи, па скачући и урлајући као међед, стрча до манастира, дочепа конопе, и стаде звонити. Људи се избуди, поскачи из постеља, па, у чему се ко нађи, зграби оружје, слебутај око цркве, склептај полуђелог несретника и свежи. А он, исте ноћи — као кад коме ђаволи дају маха — покидај везе, па уза страну: ту чуј, ту види. А остави и жену и кућу и баштину и Жупу и Жупски Манастир на вјечита времена.</p>
<p>И отада настају чудни дани још чуднијих дјела и манитих подвига подезвијалога Гиша Драговољића, кога је и најмање црногорско дијете знало и спомињало.</p>
<p>Необичан вам је и веома риједак лудак био. Био је омањег раста, црн, мршав, и, у доба кад га ми сријетамо пред Мојичином кућом, стар и погурен; уз то округлих, обраслих просједом а прљавом брадом, образа, чађаве боје лица, веома зборана чела, насјелих и веома дугих обрва, са збијеном гуком у повијама, страшних и црних очију, танка и повијена носа, разврнутих губица, испресуката врата, искривљених гњата, и увијек раздрљених, огривалом руњом и спеченим глибом оклопљених прси.</p>
<p>Одијело му је било права накарада. Обувао је некад опанке, а некад какве велике цревљетине, које су му враголасти обућари навлаш поклањали: не толико да сиромах Гишо не иде бос, колико да се над њим исмију, како му обућа шклепће и млати око мршавих и само на крштењу опраних му нога. Час је облачио црногорске гаће, а час арнаутске чакшире, час кошуљу са широким рукавима, а час ни ње није имао; а вијек — вавијек, и у сну и на јави, на прсима му је стајала нека стара улијепљена и истиринтана јелечина. По њој су му звецкали читави низови медаља, крстова и звијезда од тенеће, које су му несташна <pb n="22.343"/> варошка момчад, ради вишег џумбуса, набављали и пришивали, а за које је он, свуд и свакоме, говорио, да су му то витешка одликовања од рускога цара, бечкога ћесара, турскога султана, францускога „краља“ и талијанског „владике“. Капе је мијењао сваки дан: некад завратку, некад фес, некад сламени шешир, некад клобук, некад цилиндар; а, оног дана кад је нашег Мојицу узнемирио, имао је на глави круну — и то праву круну — од плеха, са хиљаду џиџа и тетрајика уоколо. Под мишком је држао рачвасту дренову тојагу, а у рукама тршчани дудук, уз који је свирао куд год је ишао.</p>
<p>Био је безопасан лудак. Ђеца су око њега скакала и задиркивала га, а он их је миловао и свирао им, час-по играо као међед, а час-по лајао као торни пас. Ђаци и момчадија су се нарочито с њим забављали, појили га и опијали, и набављали му којекакве украсе и лагарије: ордење, ланце, прстење од туча, капе и перјанице. У цркву је ишао готово сваке неђеље, и то под свим својим орнатом. Обично би ишчекао кад се ђаци из основних школа уврстају, па би пред њиховим редом, као генерал пред армијом, марширао, скакао, играо, лајао и свирао уз дудук, све до цркве, а у њој би, кад би уграбио да уђе, љубио иконостас и плоче под њиме, крстио се и молитвао на глас и одговарао на јектенија са ђацима иза пијевнице. Велику су муку имали и жандари и учитељи, ћерајући га, да ђаке не засмијава и да не прави неред на светом мјесту.</p>
<p>Колико је пак био луд, толико је био и ширет, а често се правио луђим но што је. Није било кафане, у којој Гишо није пио џабе, ни гостионице и кујне у којој се за њ оброк није готовио, ни свадбе и весеља на којим он не би труљао док не заврати. Његови су манитлуци изазивали општи смијех и глас о њему и њима ходао од уста до уста; а богами се ђегда о њему и његовим заједалицама водило рачуна и на највишем мјесту, јер је он, заклањајући се за своју болест, умио, и то често, ошинути и оне на које обични грађани ни погледати нијесу смјели. Тако је, неђе, кад му је неки Цетињанин рекао, да се на Данилову Граду гради лудница и да ће и њега затворити у њу, Гишо креснуо из брка у брк: „А, да, ако мене спратите у ту „луду кућу“, ко ће ви, чоче, онда остат’ на Цетиње?“... Другом му приликом један од великосудија примијети: „Луд ли си, јадо!“, на што га Гишо дочека као из пушке: „Нијесам, ваистину, луђи но велики суд, јер да сам луд, био бих шенат и великосудија ка’ и ти!....“ При освећењу никшићког манастира, црногорски се владика нешто дрну и, на очи цијелог свијета, опали шамар једном свештенику што чинодјејствоваше с њиме. Гишо се десио недалеко, те ће, показујући прстом на владику, викнути, да га свак чује: „Манита ли је, љуђи, она работа, анаћема га било, лише онога знаменија на њему! А не би га, ма ви бож’а вјера, уз’о да ми козе чува, а то ли да ми божије куће свјештава! Јер манитије ништа у свој вијек нијесам видио!“ Народ прште у грохотан смијех, а владика оклепи уши.</p>
<p>Гишо је пак особиту наклоност и пажњу уживао код жена свију сталежа, доба и особина. Оне су га углавном снабдијевале храном, одијелом и преоблаком, шалиле се, смијале и ћосале с њим. Он је био као неко мјерило за вредност и глас црногорских ђевојака: којој се он ашик учини, и коју одабере, та је већ сигурна за своју репутацију. И, збиља, није било виђеније ђевојке, коју Гишо није „запросио“, обиљежио и прстеновао. Живио је као неки шах, само с том разликом, што је његов харем био разасут по свој Црној Гори; што он није свој харем, но његов харем њега издржавао; што он није прстењем обиљежао своје „заручнице“, но његове заручнице њега — чега ради су му прети били наџиџани обручима као ланац карикама; и што он никад ниједну од својих „султанија“ није пољубио ни помиловао. А, кад би му се која од изабраница „препросила“ или удала, онда је тек било право ћосање с њим, дошао би у „тазбину“ или у дом удадбенице, па би стао да виче и пријети тојагом и позивао би на мегдан или оца или браћу или мужа или заручника своје несуђенице. Наравно, да би сва та хука-бука била завршена и заглађена каквим старим хаљетком и добром напојницом ожалошћеном „несуђенику“.</p>
<p>Тако је, дакле, лијепо Гишо, ширет један, ако ће бити и манит, знао искористити своје лудило, једући, пијући, одијевајући се и проводећи богато и џабе, и живећи хиљаду пута љепше но гласити и бијесни — Мојица Благотић!</p>
<p>Изгледа, да је одавно, још од самог почетка свога хаветања, почео тако. Тако је радио и за турско доба; и он је једини човјек био, чије су ноге прагове свију кућа, и српских и турских слободно прекракале.</p>
<p>Још док је Никшић био у турским рукама, Гишо се, манитајући и идући по прошевини, почесто навраћао и до куће Хаса Џидића, ове исте у којој је данас Мојица. А Хасова се ханума нашла болећа, па га вазда лијепо дочекала, шалила се с њим, и објеручке му удијелила хљеба, меса, млијека, што год од руха и по коју пару. Прошло толико времена од освојења Никшића, а Гишо се влачио по осталим градовима од Острога до Бојане, па и не знао какве су се све промјене на овој страни догодиле. И, првом се приликом обрео у Никшићу, сјетио се својих старих удјелитеља и некадашње добротворке, Хасовице, па по навици и на индивин, оверчи, те право пред кућу, у којој ју је некада, младу, китну и хазгинли, налазио. Како ступи у авлију зазови једном, другом, па и по трећи пут:</p>
<p>— Оооо, ханума!...</p>
<milestone unit="subSection"/>
<p>А који је то раструбарио у за’ час му данашњи дан доша’, ка’ ће, који?... Какву си ми хануму напа’ <pb n="22.344"/> зивкарат’ с мога прага данас, калијежу бјелосвјецки и грдове невиђени — пас ти се пасјега меса напотеза’!?... А да ли не жнаш, нико од никога, да сам ја родом иза куће војводе Петра и да ја нијесам Турчин, нит’ иђе турског ува има данас на ни’шицку пољану, ка’ и да је, у здравље гошподарево, ово моја кућа, а не турска, не?!... Но се вуциња’, уклетво, отолен, док ти нијесам сиша’, — е, тако ми љеба гошподарева и Светога Петра, ако потегнем ови камиш, запамтићеш, кад си ми на врата доша’! Но мрш, погански сине најзадњи... жнаш ти, ко вам ја...“ распомами се бијесни потомак бијесног Озра озго с прозора.</p>
<p>Гишо диже главу горе откуд му тако ненадно дрека допираше, надави руке над очи и загледа се блесасто у Мојицу и његову ђецу по прозорима; нешто га лецну у срце и прободе кроз утробице, покуњи главу, приђе корак два до на праг од кутњих врата, кроз која му, умјесто негдашњег мириса од ђула и неранаџа, заголица ноздрве тешка хапа од ђубрета и нечисти, јад га превали и прислони уз довратнике, јекну а суве му заврцаше, па ће тек боно, жалостиво:</p>
<p>— Ох, до бога и куку па прекуку!... Зар на ово спаде Ни’шић и хрка и сила његова?!</p>
<p>Трже се, превали дивљим погледом по пустој изби, па на Мојицу и његову цимиротију, измаче се натрашке до на излаз из авлије на улицу, па, гледајући презриво и Мојицу и његов хоџак и топрак, раздрије се као јунац:</p>
<p>— Пи, срам вас било, рђе једне, да би ли, што оћерасте оне људе и ону госпоштину одавлен, те се сад не може од базда проћ’ проз ове сокаке ни од гада ниђе ни прић’ у ове сараје!... И ко учини, те ово мјесто оста пусто за њима, бог му кућу ископа’ да бога-да!...</p>
<p>Ту се Мојици докундиса, ђипи као опарен, потрже чибучину, па низ басамаке — као на крилима.</p>
<p>Сулудник чу лупу а виђе Мојицу накостријешена; сјети се, шта од шта може изаћи; па и ако сметењак, зна шта боли, те стиште врат у рамена па низ улицу, да га ни зец не би стигао ни зрно из пушке престигло, кукајући и којевитезајући што га грло доноси:</p>
<p>— Леле мени, Турци, браћо моја лијепа, за вама... леле-е-е-е!...</p>
</div>
</body>
</text>
</TEI>