<?xml version="1.0" encoding="UTF-8"?>
<!-- <?xml-model href="https://distantreading.github.io/Schema/eltec-1.rng" ?> -->
<?xml-model href="../../../../level1/Schemas/eltec-1.rng" type="application/xml"
            schematypens="http://relaxng.org/ns/structure/1.0"?>
<?xml-model href="../../../../level1/Schemas/eltec-1.rng" type="application/xml"
           schematypens="http://purl.oclc.org/dsdl/schematron"?>
<TEI xmlns="http://www.tei-c.org/ns/1.0" xml:id="SRP1910d" xml:lang="sr-Cyrl"> <!-- ijekavski -->
    <teiHeader>
        <fileDesc>
            <titleStmt>
                <title>Тек након пет година : ELTeC-plus издање</title>
                <!-- ovo više nije ELTeC izdanje -->
                <author ref="viaf:305581066">Тунгуз-Перовић, Радован (1879-1944)</author>
                <respStmt>
                    <resp>Књига, сканирање и OCR</resp>
                    <name>Народна и универзитетска библиотека Републике Српске</name>
                </respStmt>
                <respStmt>
                    <resp>Корекција текста</resp>
                    <name>Срђан Шућур</name>
                </respStmt>
                <respStmt>
                    <resp>Кодирање за ELTeC</resp>
                    <name>Цветана Крстев</name>
                </respStmt>
            </titleStmt>
            <extent>
                <measure unit="words">2203</measure>
                <measure unit="pages">3</measure>
            </extent>
            <publicationStmt>
                <p>Укључено у ELTeC-plus корпус <date>2025-11-22</date></p>
            </publicationStmt>
            <sourceDesc>
                <bibl type="firstEdition">
                    <author>Рад. Т. Перовић-Невесињски</author>
                    <title>Тек након пет година</title>
                    У <title>Босанска вила : лист за забаву, поуку и књижевност</title> Год. XXV, јануар 1910, бр. 1/2, стр. 14-16.
                    <pubPlace>Сарајево</pubPlace>
                    <publisher>Божидар Никашиновић (Шт. Шпиндлера и Лешнера)</publisher>
                    <date>1910</date>
                    <idno type="COBISS-SR.ID">52833543</idno> <!-- број часописа -->
                </bibl>
            </sourceDesc>
        </fileDesc>
        <encodingDesc n="eltec-1">
            <p/>
        </encodingDesc>
        
        <profileDesc>
            <langUsage>
                <language ident="sr-Cyrl" usage="100">српски (ијекавица)</language> 
            </langUsage>
            <!-- pripovetka -->
            <textDesc>
                <authorGender xmlns="http://distantreading.net/eltec/ns" key="M"></authorGender>
                <size xmlns="http://distantreading.net/eltec/ns" key="short"></size>
                <!-- kraće od "short" <10.000 -->
                <reprintCount xmlns="http://distantreading.net/eltec/ns" key="low"></reprintCount>
                <!-- izdanja: 1910 u Cobissu [0 u 1970-2010] -->
                <timeSlot xmlns="http://distantreading.net/eltec/ns" key="T4"></timeSlot>
            </textDesc>
        </profileDesc>
        <revisionDesc>
            <change when="20251122"/>
        </revisionDesc>
    </teiHeader>
 <text>
<body>
<div type="chapter" xml:id="SRP1910d_C1">
<pb n="1.14"/>
<head>Рад. Т. Перовић-Невесињски, Брисељ.</head>
<head>Тек након пет година.</head>
<p>Други је дан Божића.</p>
<p>У кући Митра Маркова сијело. Калабалук. Окупило се више од петнаестеро чељади, па се пије, једе, игра, весели, пјева, гуди уз гусле, и разговара то о овоме то о ономе, што коме прије дође на ум и преко језика прескочи.</p>
<p>Међу сијелџијама је и Ђуро Мрдаков са женом, Јоком.</p>
<p>Док Митар, гологлав, услужује госте пићем и јестивом, дотле његова стопаница, Стамена, не одмиче од огњишта. Ту, на жару испрегоријеваних бадњака, једва може да отаља пекући, притачући, лијући и долијевајући кафу у филџане, које опет њена нераздвојна другарица, Јока, служи и додаје гостима унаоколо.</p>
<p>Одаље, у једном буџаку, шћукало се пет-шесторо ђечице, од којих двоје старије држе и забављају двоје повојчади у колијевкама, једно Јокино а друго Стаменино; а троје-четверо осталих се не престаје квошкати, засипљући једно друго врућим пепелом, штипљући се или се ругајући једно другоме без осврта на житки шип који им над главом виси.</p>
<p>Весеље, весело као и Божић, обилато као и добро понесени род те године, здраво као и планине у којима је, и чисто као и људи чије је, ходе и протеже се до у нека доба ноћи. Вина у мјешини понеста, ракијско дно у жвану исплића, а кафа се у ибрицима назва „шебретушом“ и „доливалицом“.</p>
<p>Немирни Ђуро Мрдаков, комшија и домаћинов друг од колијевке, зашао од сијелџије до сијелџије, па прави џумбус како то само он умије. А умио је збијати шалу и нагуђивати као један по један мајковић. Нарочити је пик имао на жене; и није једне једите било у читавом племену, коју његова жаока није пецила. Зато су га се оне и клониле као шаргана.</p>
<p>И, користећи се загријаношћу и општим гужвањем у колиби, Ђуро успје, да се неопажен привуче иза леђа своје вјенчане жене, Јоке и њене другарице Стамене, баш у часу кад се ове двије бијаху наднијеле над колијевке, да надоје своју пеленчад у њима; и, ту у прикрајку и даље од осталих, стале ћућорити нешта, и ослушну, шта говоре.</p>
<p>И чу, како ће Митровица Ђуровици на пола уста:</p>
<p>— Фала богу, секо, што ми нешто сад паде на ум... Мога ли ти икад сазнат’: ко нам оно, прије пет година, док још ђевовасмо, онда кад нас оно одазваше на сијело доље у Луке, изједе ону цицвару, што-но је, у з’о час, бјесмо скувале за себе а к’о за себе!...</p>
<p>— Не ја, секо, очију ми, ништа ти н’ умијем рећ’ нит’ ишта о томе знам више но знам ли за самртни сат! Но с’ и ја не могу ишчудит’ шта нам би од ње ни који нам је ђаво врже у праће... одврати Ђуровица шапатом, у пола заклањајући уста шаком и осврћући се да их ко не слуша.</p>
<p>Очи јој се сукобише с мужевљевим, које се сијаху из мрака иза ње баш као мачје; стрецну и устури се, а колијевка јој се помаче из крила. Стамена се зачуди, шта би, и сама хити очима на ту страну и трже се.</p>
<p>А Ђуро да буде мртав од смијеха. Јока се окоси и исколачи очи на њ’:</p>
<p>— Ђаво т’ однио, да-бог-да-не! Што ме препаде, те у мало дијете не упуштик! Не мо’ш примирит’ међу људе, ђе ти је и мјесто; но се привлачиш ђе ти не приличи, џенабете један, да би ли!...</p>
<p>Ђуро се загрохта још више, па ће да свак чује:</p>
<p>— Чуј, вели, побратиме Митре, о чему диване, ове двије наше. Распитују се за некакву цицвару што им је неко земаниле, још док су ђевовале, изио, а ништа не знају ни до дан дањи ко би ни како би. И сад се тек присјетиле, те о њој шапућу...</p>
<p>— Ха-ха-ха-ха... зацену се Митар на то. И удвојен <pb n="1.15"/> смијех Митра и Ђура пропрати снебиван стид и збуњеност њихових жена.</p>
<p>Враголан их Ђуро не хтје оставити на миру, но им приђе ближе, им, уносећи им читаву запаљену главњу луча пред очи: да их свијет боље види настави:</p>
<p>— Е, дедер се вас двије ’вамо! Шта ћете ми дат’, па да ви сад на ’ви час, ако ви је баш толико стало кажем: и ко ви је онда изио цицвару и како је то било?...</p>
<p>Жене се згледаше, порумењеше, а лучева их свјетлост приказа још изгубљенијим но и што бијаху; обечише на Ђура па на Митра па опет на Ђура; Ђуровица обори очи преда се, а Митровица прихвати:</p>
<p>— Е, де, кажи, ђевере! И ако знадбудеш и те нас увјериш, вјерајбог ћемо ти дат’ обадвије по везене чарапе.</p>
<p>— Је ли вјера, сна’о?... грашну се Ђуро, очевидно задовољан таким обећањем.</p>
<p>— Тврда, чиста и несломљена... додаде Стамена, удаљујући дијете у колијевци од прсију и испрсивши се.</p>
<p>— Е, па добро!.. заучиње Ђуро, па скочи те обигра око огњишта, и сједе на сред колибе међу сијелџијама, које га с осмијехом праћаху очима, знајући да ће он сад некакав звек издевентати.</p>
<p>А он прекрсти ноге, искашља се и изракну, потеже неколика млаза духанског дима, пљесну се шакама по кољенима, па отисну и надовеза као поп из књиге...</p>
<p>— — — — — — — — — — — —</p>
<milestone unit="subSection"/>
<p>— Била, тако... вели... у некаквој — не знам којој — земљи, два — не знам, чија рекоше — јарана, оба врсника, два ђипца, да им је требало пара тражити. Синови богатијех родитеља, ваљани к’о дивови, а прикладни к’о виле, па им се било тешко само родити а живјети лако и прелако.</p>
<p>„Погодила им се нарав, па никуд један без другога, ни колико два голуба. Проводили су заједно по читаве ноћи непреспаване; прескакали туђе плотове један с другијем; у друштво се појављивали раме уз раме; притицали један другом у индат ђе треба снагом — снагом, ђе новцем — новцем, а ђе памети и образом — и памети и образом; ходили и одазивали се један другом на мобу; били супашници љети на катуну а зими у стајама; и гледали да свуд и на сваком мјесту у згоди и незгоди, и један другога задужи и један се другом одужи.</p>
<p>„Драги они били један другоме па и Богу миломе и земљи матери; весели били њима домови чији су, а поносито и село и племе из ког су. Свиђали се они тако свакоме, па богме, и за највише, двјема јараницама — не знам којијем, из села — не знам кога, а од племена не знам каквога. А биле оне стасом и образом, е, вет к’о оне једанпут; па прионуле за очи и за срце нашијем јаранима, то да полуде за њима. Куд ишли, да ишли; шта чинили да чинили, само што о њима и мисле и бриже и зборе, и у сну им се — да је кабил, привиђају.</p>
<p>На јаде им је сиромасима, и омрцало и освитало, облијећући око њих и трагајући за њима, баш као керови за зечевима. Да су им, што но ријек, да ћ’ и сјенку на три пушкомета даљине, опазили, у њима би се разгицало срце к’о препелица око гнијезда, узрујала крв, узиграле токе на прсима, окренуо мозак у тиквини, накостријешио перчин на чутури, а наћулили брци само сами. Наступ ли је, мађије ли су, чини ли су — који ли је ђаво!</p>
<p>„И тако једне ноћи... к’о, пусто, кад је иксан млад и зенђио, па још кад му узаври крв а обенђија га каква дикуница, не би га, валај, па да највише брдо притиснеш на њ, мог’о уставит’ и за једно мјесто привезат’. Те, к’о што ви причам, једне ти се ноћи дигни та два безимењаковића, па хај-хај, те кући оца једне од оне двије јаранице, — све по хладу да их не познаду. Привуци јој се, бога ми, до за сомић, баш као два лупежа. Ослушни. Унутра тајац — значи: чељади нема. Они ти онда полако па на врата отшкрини их понајлак, па, све на вр’ прста, увуци се уз плетар међу говеда у доњи дио колибе. Ту се притајичи, завиличај бркове к’о двисци рогове, наћули уши а избуљи очи, па се заслушај и загледај у чудо и чудеса на огњишту и поред огњишта.</p>
<p>„А ту... ко ти је — исте оне двије које су их и привукле ту ђе им мјеста није а у та доба кад им хора није. Док ће тек заћи једна од њих: „Друго, боја!“... „Ој...“ одазваће јој се другарица. „Ајде лед те не убио! — прва ће: как’ ово нема сад вође нико од чељади и док се нијесу вратила са сијела, да се бар једном у свом вијеку нас двије саберемо како ваља, те зготовимо и изједемо што лијепо. Кад год су људи ту, а мене све нешто стид, па пред њима, никад сита и не једем. Нами ти је, женскарети, суђено да се вазда снебивамо; а и лила ти све што је вљеше хоп па пред мушкиће, а нама баш како бидне. Толико сам ти пута остала гладна иза пуне трпезе, па све једва чекам да оду људи на рад те да припанем за сув љеб и тврди ротан, ако нијесам рада да ми хрбат за кукове од глади прирасте“... „И ја, секо, здравља ми, исто тако. Ела, валај, да се баш салаберишемо!“... прифати друга. Па скочише; надробише у таву цијелога сира, скорупа и масла; натуцаше јаја, па с њом на ватру; а просијаше урметинова брашна, па закуваше цицвару, од које се размириса и колиба и плетер и све око колибе на десет крока унаоколо.</p>
<p>„И таман је зготовиле, скинуле с ватре, и поставиле да се поохлади, док лупа на врата: отвори! отвори!...</p>
<p>„Оне се узврпољише и пометоше баш к’о ждралови у облаку. Шта ће, како ће, реда им је отварат’ — а не отвара им се. И, док се једна накани, да изиђе пред кућу и види ко то лупа, друга ти шчепа <pb n="1.16"/> ону таву цицваре, па ш њом горје доље, те ђе ће ти да је скрије но за плетер у мраку, таман, бога ми, пред оном двојицом ту сакривенијех и незнанијех и непозванијех.</p>
<p>„У толико унутра у кућу рупац њих три-четири сеоска хоћуза: „Добар вече!“ — Добра ви срећа!“ — ’Ајте, веле им они: зову вас у коло доље у Луке. А рек’о ви је и ћако и лила и браћа, да одма’ идете с нама из овије стопа’“... Нећкаше се оне; гледаше да их се кутаришу: „Ајте ви, ми ћемо доћ!“ Али она тројица четворица зарзнула, па неће да их оставе, но: „или с нама или ћаку не смијете на очи!“</p>
<p>„Оне ти сиротице немади куд-камо, но с’ обуци и очешљај, закључај кућу, па ш њима у коло и ако им се неће. А остави и таву и цицвару пред оном двојицом а за ову двојицу. А они ти се наклопи, па опуца-опраска, нагрушкетај се оне масти и оне љепоте, док им колани не попуцај. Па кроз сомић кубац напоље — здрави, читави. А отолен понајлак, к’о да ништа ни било није, па кући Лучиној у коло. И ту играј до бијеле зоре таман с истијем онијем чију су замуку те ноћи појели, и сити а ћеифни се подсмијевај у себи: није га коме је речено, но коме је суђено!...</p>
<p>„А ни година дана иза тога није прошла, а њихово је село дочекало ту ријетку прилику, да једног истога дана, у једној истој цркви а пред једнијем истим попом види двоје сватова, једне прије а друге послије подне. Младожење и ђевери један другоме су били наши јарани а удаваче наше јаранице. Од тада је и пет година протекло, а јарани се назвали „татама“ а јаранице „мамама“, а о поједеној цицвари, све до ноћашње поћи, нико од њих и никад ништа једно другом и не спомену. И, да не би пукога случаја и у њему мене случајнога, ту би им се и мјесец мијењао...</p>
<p>— — — — — — — — — — — —</p>
<milestone unit="subSection"/>
<p>— „Одоше чарапе... превали заједљиво Митар преко чибука, подсмјехујући се испод брка и погледајући жмиркасто испод ока на своју домаћицу и њену другарицу.</p>
<p>Јока само што зину од чуда, поклопи уста шаком а потупи очима у пријеплет од опанака, засука собом, гурну лактом у Стамену, и, тресући се и од стида и од смијеха, окрену главу на страну. Стамена пак поцрвење као и она лучева свјетлост, развуче усне а између обрва јој се направи читава удолица, дамари јој на јагодицама узиграше, би јој као да пун кабао млаке воде изручи на њу, прокрће се у незгоди, махну руком, на једанпут и сама прште у грохотан смијех:</p>
<p>— А јес’, та је ђаво не понио! све тако било! Од туђега и тугу кри, а своме и губу покажи... Истина је, истина. Е, баш сте ви, људи, и ђаволе претекли! Ко би се томе јаду над’о!</p>
<p>— Чарапе на сриједу!.. викну Ђуро побједнички, испрси се и удари шаком по прсима.</p>
<p>— Опкладу на сриједу, а да како!... заграјаше људи са свих страна. Жене се опет бацише на страну Јоке и Стамене, доказујући, да то није право. Направи се читав урнебес од шале и смијеха.</p>
<p>— Ђаво т’ однио, да би ли!.. викну Јока на мужа: Зар те није стид причат’ о томе, и зар ти је мало што си нам цицвару изио а не платио, но ’ој још и чарапе уздарја повр’у?!...</p>
<p>— Не, не, секо —- погодио је; а обећали смо му по чарапе, па ваља и да одржимо ријеч — пресијече Стамена прекладање, а образи јој се залампали као жеравом посути.</p>
<p>— Тако, сна’о, тако ја-како!... кликну Ђуро, весео, па скочи и дохити готову празну мјешину, наже њом и оде наздрављати дому, домаћину, домаћици и подмлатку, укућанима и пријатељима, женином и снахином бакшишу, својој нафаци, и — негдашњој цицвари. —</p>
<p>Смијех. Весеље до зоре.</p>
<p>А, да би зачинили шалу шаљивом збиљом, домаћин Митар нареди домаћици Стамени, да из истих стопа за њ’ Ђура, њу, Јоку и остале мусафире зготови добру и масну као и она прва што је била — цицвару.</p>
</div>
</body>
</text>
</TEI>